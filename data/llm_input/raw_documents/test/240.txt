ליגטי, מגדולי המחצית השנייה של המאה, הנחיל לנו בין שאר יצירותיו המקסימות קונצרטו קאמרי ל13 כלי קשת, נשיפה ומקלדת. בביצוע נאמן לאופיו נפתח ערב זה. במוסיקה זו נמצא מבט אל עולם חדש אידאליסטי שבו האירועים השונים והמורכבים אינם מתרחקים ממרכז המקרין עידון רב ויופי עתיר גוונים. גורמי הצלחת ה"הקשרים" (בכורה) לקול ולאנסמבל כלי של שטיינברג, היו סיפורו הלבבי של קאמינגס "האיש הזקן שאמר למה? ", שדוקלם כששזורים בו שירים בשפות שונות. בן זקן היא "פרפורמרית" משכנעת שקולה אמנם קטן, אך עשיר בגוונים דקים בזמרה ובדקלום. המלודיות הקליטות לוו במוסיקה קצת פשטנית, אך סימפטית. סרוסי הוא מלחין שראוי לשים לב להתפתחותו. ב"דיפרנסיאס 2 שאלה שעודנה ללא מענה" (בכורה) הוא מטפל בצורה מעניינת במשותף, בשונה ובאופייני לחומרי הצליל של גיטרה וקבוצות כלים אחרות, באמצעות וריאציות על פלח מלודיה מודרנית כמו-מזרחית. הוא מעוניין באמת ובתמים בשאלות הנצחיות, אך ניסוחן כאן, דומני, טרם הגיע למלוא המשקל הרעיוני וההבעתי. אופי שלוש המיניאטורות לגיטרה ולרביעיית פסנתר מוגדר בצדק על ידי יוצרן, זורמן, כקליל ונוסטלגי. ואכן, הן כתולדה שיש בה משהו, אך שאינה מוסיפה הרבה על שהיה. "הכרמל האי נראה" (ארבעה משירי זלדה) לקול וכלים של ינעם ליף היתה לדידי היצירה הישראלית המושכת ובעלת המשקל המוסיקלי-הבעתי, הגדול ביותר של הערב. כך גם היה ביצועה בידי הנגנים, המנצח טלגם והזמרת וייזל-קפסוטו.