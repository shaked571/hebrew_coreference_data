מזכירות איגוד הפועלים החקלאיים הציעה אתמול שהממשלה תשלם מענק חודשי של 500 ש"ח, נוסף לשכר הרגיל, לכל ישראלי שיעבוד בקטיף ההדרים במשך שלושה חודשים לפחות. מזכיר איגוד הפועלים החקלאיים, חיים אביבי, מסר שההצעה הועלתה לנוכח המחסור בעובדי קטיף המורגש כבר כעת ויוחרף בחודש הבא, כשהקטיף יהיה בעיצומו, בעיקר עקב היעדרות עובדים מהשטחים. המעסיקים אינם מצפים שיצליחו למשוך מספר ניכר של עובדים ישראליים לקטיף, בגלל השכר הנמוך המשולם לעבודה זו מעט מעל שכר המינימום במשק. בשבוע הבא ידון מנכ"ל התאחדות האיכרים, שלמה רייזמן, עם מנכ"ל שירות התעסוקה, דוד מנע, בדרישת ההתאחדות לשכנע עולים חדשים הלומדים באולפנים לעבוד בקטיף. רייזמן מציע שהממשלה תסבסד מחצית מעלות העסקתם של העולים בקטיף. מזכירות איגוד הפועלים החקלאיים אישרה אתמול נקיטת עיצומים אם עד סוף השבוע הבא לא יושג הסכם שכר לשנתיים הבאות, במסגרתו יועלה שכר העובדים ב20%. הסכם השכר פג באפריל.