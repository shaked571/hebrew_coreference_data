עשרות אנשים מגיעים מתאילנד לישראל כשהם נרשמים כמתנדבים, אך למעשה משמשים עובדים שכירים זולים. תופעה זו התבררה אתמול בוועדת העבודה והרווחה של הכנסת, שדנה בנושא העסקת עובדים זרים. יו"ר הוועדה, ח"כ אורה נמיר (מערך), טענה כי "מביאים עובדים זרים לישראל על תקן של מתנדבים מתאילנד, רק כדי לא לשלם להם שכר מינימום. מצד אחד רוצה האוצר להוריד את שכר המינימום, ומצד שני מתיר משרד העבודה והרווחה להעסיק עובדים זרים בפחות משכר זה". נמיר הודיעה כי תפנה לשרי הפנים והעבודה והרווחה ולמזכיר תנועת המושבים, בתביעה לבטל את הזמנתם של 500 עובדים זרים מתאילנד כמתנדבים כביכול. היא הודיעה כי הוועדה תגבש הצעת חוק בנושא העובדים הזרים, שתכלול איסור על מתן שכר לעובדים מתחת לשכר המינימום ומתן התנאים הסוציאליים המקובלים במקום העבודה. כמו כן, תציב הצעת החוק עונשי מאסר והטלת קנסות כבדים למי שיעסיק עובדים זרים בלא רשיון. מרגלית אילת, הממונה על מתן היתרי עבודה לזרים בשירות התעסוקה, מסרה כי תנועת המושבים הפעילה לחץ שיותר לה להביא עובדים זרים מתאילנד. היא אמרה כי שירות התעסוקה הציע להביא עובדים מדרום לבנון, אך תנועת המושבים סירבה. ישראל ארד, סמנכ"ל הביטוח הלאומי, אמר כי ממלא מקום שר העבודה והרווחה, דוד מגן, הקים ועדה בין-משרדית, שהמליצה להגדיל באופן משמעותי את הקנסות למעסיקים. ח"כ אלי דיין (מערך) הגיש הצעת חוק שלפיה יוטל היטל על מעסיקי עובדים זרים, כדי למנוע העדפתם על עובדים ישראליים. חברות המעסיקות עובדים זרים זוכות במכרזים, היות והן מציעות שירותים זולים יותר. ח"כ רן כהן (רץ) אמר כי על הוועדה לפנות לממשלה בדרישה לחסל את העסקת העובדים הזרים לאלתר, על רקע היצע העולים המוכנים לעבוד בכל עבודה בשכר המינימום. לדבריו, יש לפנות למשרד העבודה והרווחה בדרישה לבטל בתוך חודש את עבודת העובדים הזרים המועסקים כיום תחת הכותרת "מתנדבים". ח"כ יאיר צבן (מפם) אמר כי פרשת המתנדבים התאילנדיים היא "כתם חרפה על פרצופנו הלאומי. המוח מתפלץ לא רק מהתופעה המבישה אלא גם מדרכי ההערמה. הראש היהודי ממציא לנו פטנטים בדמות מתנדבים, המשולמים שכר מחפיר". הוא קרא להפסקת התופעה ולמתן תשלומים רטרואקטיוויים לתאילנדים, שישלימו את שכר המינימום. דוברת שירות התעסוקה מסרה אתמול בתגובה, כי השירות פועל לצמצום מספרם של העובדים הזרים ולהכנסת עולים חדשים במקומם. "לאחר פעילות נמרצת בשבועות האחרונים, צומצם מספר העובדים הזרים בענף האחיות ב50%. עד סוף השנה לא תועסק בארץ אף אחות כעובדת זרה". הדוברת אמרה כי השירות קורא לחקלאים לדאוג לעובדים ישראליים, במקום לתאילנדים. "השירות לא שינה את המדיניות בנושא העסקת תאילנדים בחקלאות, אלא להיפך, הוא הבהיר לתנועת המושבים שכל עובד ישראלי שיסכים לעבוד בענף החקלאות, ישובץ לעבודה לאלתר".